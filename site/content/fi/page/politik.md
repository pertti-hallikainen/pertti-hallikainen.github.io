---
title: Politik
# subtitle:
comments: false
translationKey: 'politik'
---

## Kuntavaalit 13.4.2025

Olen ehdolla kuntavaaleissa, koska en halua vain valittaa asioista, vaan myös tehdä jotain. Ehdokkuus on luonnollinen tapa osallistua demokraattiseen päätöksentekoon. Minulle elämässäni tärkeitä asioita ovat yhteisöllisyys, tieteellinen maailmankuva, läheiset ihmiset sekä tarinat joita kerromme toisillemme ja jotka jäävät sitten elämään vielä tulevienkin sukupolvien iloksi. [Olen ehdolla Tampereen Vihreiden listalla](https://www.tampereenvihreat.fi/embed/kuntavaalit24/?kieli=fi&vaali=kuntavaalit-2025).

Kuntapolitiikka on veikeä laji. Huomaan jo että kilpailullinen puoleni yrittää syöttää minulle ajatuksia siitä mitä kaikkea minun pitäisi ennen vaaleja tehdä. Koska aikaa on rajallisesti, yritän keskittyä olennaiseen. Arvostan politiikassa avoimuutta ja pyrin siihen että blogini vastaa äänestäjien tiedonsaantitarpeeseen myös vaalien jälkeen.

# Vaaliteemat

### 1. Jos ilmastohätätilaa ei julisteta valtakunnnallisesti, voimme tehdä sen paikallisesti

Kuntalaisilla on oikeus tietää, että tätä kaupunkia johtavat ihmiset ottavat ilmastonmuutoksen vakavasti. Kaupungin nykyinen [ilmasto-tiekartta päättyy vuonna 2030](https://www.tampere.fi/luonto-ja-ymparisto/ilmastotyo-tampereella/hiilineutraali-tampere-2030), eli sen suhteen on loppukirin aika. Tulevan kaupunginvaltuuston tulee toteuttaa sovitut tavoitteeet ja aloittaa tiekartan jatkon valmistelu. Tavoitteena pitää olla hiilineutraalisuus ja sitten hiilinegatiivisuus.

Ilmastotavoitteita ei voida saavuttaa ajoissa yksin teknologisten ratkaisujen avulla. Vaikka kuinka edistäisimme uusiutuvien energialähteiden kaavoittamista, synteettisten ja bio-polttoaineiden valmistusta, sähköautojen latauspisteiden rakentamista ja mahdollisesti pienydinvoiman rakentamista, meidän pitää ennen kaikkea vähentää kulutusta ja siirtyä vähäpäästöisiin vaihtoehtoihin kaikissa kaupungin hankinnoissa. Samalla jatkamme julkisen liikenteen kehittämistä, rakennamme tiiviisti ja suojelemme kaupungin metsiä, järviä ja lähiluontoa.

Olen kirjoittanut ilmastonmuutoksesta pidemmästi [täällä.](/fi/posts/thoughts-on-climate-change/)

### 2. Koulut ja nuorten asiat kuntapäättäjien erityissuojeluun

Koulujen ryhmäkokoja, opettajien vaihtuvuutta, sairaslomien määrää, koulukiusaamisen määrää ja oppimistuloksia pitää seurata kasvatuksen ja opetuksen lautakunnassa säännöllisesti. Koulut tarvitsevat työrauhan, mutta myös riittävät resurssit. Kaupungin pitää varmistaa että koulunkäynninohjaajia, erityisopettajia, koulukuraattoreja ja -psykologeja on riittävästi. Opettajien täydennyskoulutukset ja esim luokanohjaajan tehtävät näkyvät opettajan palkassa. Kouluissa edistetään demokratiakasvatusta ja antirasistista kasvatusta.

### 3. Turvallisuus vaatii työtä ja tekoja meiltä kaikilta

Työllisyys tuo turvaa yksilöille ja sitä kautta kaikille kaupunkilaisille. Kun TE-palvelut siirtyvät kaupungille, meidän on otettava kaikki hyöty irti tästä tilaisuudesta ja todella kannustaa työllisyyspalveluiden asiantuntijoita toiminnan kehittämiseen, jotta yhä useampi työtön voisi löytää työpaikan tai työllistymiseen tarvitsemansa avun. Kaupungin on tuotava piilotyöpaikat näkyviin sekä luotava kokonaan uusia työpaikkoja, yksityisen ja kolmannen sektorin tärkeyttä unohtamatta. Työn ei pitäisi olla etuoikeus, eikä arki omassa työssä saisi olla niin epävarmaa, ettei välillä voisi ottaa riskejä ja kokeilla jotain uutta. Parantaaksemme työssä jaksamista ja jakaaksemme työtä reilummin, kaupunki voisi työnantajana tarjota mahdollisuutta 4-päiväiseen työviikkoon siihen soveltuvilla aloilla.

Työn lisäksi turvaa voidaan luoda toimivilla sosiaali- ja terveyspalveluilla, päihdepalveluilla ja asunnottomuuden ehkäisyllä. Tampereen pitäisi kasvattaa turvakotien määrää, jotta voisimme paremmin suojella lähisuhdeväkivaltaa pakenevien kasvanutta joukkoa.

Tutustu tästä [Pirkanmaan Vihreiden aluevaaliehdokkaisiin](https://www.pirkanmaanvihreat.fi/embed/aluevaalit-ehdokkaat/?kieli=fi&vaali=aluevaalit-2025&alue=pirkanmaa)

ja tästä [Tampereen Vihreiden kuntavaaliohjelmaan](https://www.tampereenvihreat.fi/kuntavaalien-vaaliohjelma/)


---


### Linkkejä



[Tampereen kaupunkiseudun ilmastostrategia 2030 (pdf)](https://tampereenseutu.fi/wp-content/uploads/2020/12/Kaupunkiseudun-ilmastostrategia.pdf)

[Tamperelainen, 24.11.2024: Tampereella nyt työttömiä 6500 enemmän kuin 2,5 vuotta sitten – Työasiantuntija kertoo, mikä mättää](https://www.tamperelainen.fi/paikalliset/8088357)

[YLE, 17.9.2024: Tampereen turvakodit ovat niin täynnä, että yli 150 ihmistä ei ole mahtunut sisälle](https://yle.fi/a/74-20112039)