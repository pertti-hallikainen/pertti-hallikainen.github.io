+++
title = 'Turvallisuudesta'
subtitle = ''
summary = 'Osallistuin Hervannan kirjastossa tilaisuuteen, jossa esiteltiin turvallisuuskyselyn tuloksia.'
tags = ['politik', 'turvallisuus', 'yhteisöllisyys', 'hervanta', 'tampere']
weight = 20
date = 2024-10-31T12:18:51+02:00
draft = false
+++

## Turvallisuuskyselyn tuloksista

Hervannan kirjastossa järjestettiin 29.10.2024 [keskustelutilaisuus](https://www.pirha.fi/w/tervetuloa-mukaan-turvallisempi-hervanta-keskustelutilaisuuteen-tiistaina-29-lokakuuta-?redirect=%2F) Hervannassa ja Tampereella tehdyistä turvallisuuskyselyistä. Paikalla olivat kaupungilta riskienhallinta- ja turvallisuusjohtaja Jouni Perttula, apulaispormestari Ilkka Porttikivi ja Pirhan sosiaalipalvelujen toimialuejohtaja Maria Päivänen. Väkeä oli hyvin paikalla ja kyselyiden tulosten esittelyn jälkeen jakaannuttiin pieniin ryhmiin lyhyeen keskusteluun aiheesta.

Keskustelussa meidän ryhmässä tunnistettiin yhdeksi muutokseksi aiempaan verrattuna markkinoille tulleeet uudet muuntohuumet, jotka aiheuttavat riippuvuutta ja mahdollisesti väkivaltarikosten ja ryöstöjen uhkaa eri tavalla kuin alkoholin käyttäjien kohdalla. Tavallisia alkoholinkäyttäjiä joita katukuvassa näkyy ei pidetty yhtä vaarallisina. Keskusteltiin uskaltavatko ihmiset auttaa maassa makaavaa, vai kannattaako edes uskaltaa jotta ei vaaranna omaa kaulaansa. Yleisin toive kyselyssä oli että poliiseja näkyisi katukuvassa useammin. [Legendat kertovat](https://yle.fi/aihe/artikkeli/2010/11/30/20-vuotta-korttelipoliisina) että Hervannassa on vuosia sitten kulkenut pidetty korttelipoliisi, jonka ihmiset ovat oppineet tuntemaan.

Kyselyssä oli mainintoja myös helpoista keinoista parantaa turvallisuudentunnetta, esim valaistuksella ja hiekoituksella. Palveluilla joilla saadaan ennaltaehkäistyä päihdeongelmien syntyä tai autettua ihmisiä jotka näistä ongelmista jo kärsivät, esim terveysneuvonnalla, tiloilla joihin voi mennä päihtyneenä tai selvänä, vessoilla ja pesutiloilla, voitaisiin saada tilannetta paremmin haltuun. Kyselyt ja keskustelutilaisuudet ovat toki myös tärkeitä yhteisen tilannekuvan ylläpitämiseksi. Monet ongelmista eivät ole uusia, eikä alkoholi ole kaupoista mihinkään loppumassa. Turvallisuus syntyy monista pienistä ja suurista teoista, joita kaupungissa ja kaduilla voidaan tehdä.

[tampere.fi/turvallisuus](https://www.tampere.fi/turvallisuus)

[päivätoimintakeskus Huoltsu](https://www.pirha.fi/toimipisteet/toimipistehakemisto/paivatoimintakeskus-huoltsu-tampere)

[Tampereen A-kilta](https://www.tampereena-kilta.fi/tuvat/)


## Nuorisoa

Tapahtumassa puhuttiin lyhyesti myös nuorisosta. En tiennyt aiemmin että [Tampere käyttää vähemmän rahaa nuorisotyöhön kuin verrokkikaupungit](https://yle.fi/a/3-12090354). Nuorilla on tietenkin oikeus liikkua kauppakeskuksissa ja kirjastoissa siinä missä kaikilla muillakin. Kirjastoissa ei enää tarvitse olla aivan samalla tavalla [hiljaa](https://yle.fi/a/3-5605134) kuin joskus. Hervannasta löytyy nuorisokeskus Kupoli, jota kehuttiin. Vaikka [poliisi ei kaikkia rikoksia tutkikaan](https://www.aamulehti.fi/pirkanmaa/art-2000010764024.html), ehkä jos näkee lapsen tai nuoren syyllistyvän ryöstöön tai huumeiden katukauppaan, siitä kannattaa silti ilmoittaa.

Seuraavana päivänä 30.10.2024 kävin vierailemassa Tampereen nuorisovaltuuston kokouksessa. Kokoukset ovat avoimia ja minun on pitänyt jo aiemmin tänä vuonna käydä katsomassa miltä siellä näyttää, mutta en ole päässyt kuin vasta nyt. Tämä on osa minun valmistautumistani kunnallisvaaleihin. Nuorisovaltuusto on lakisääteinen kaupungin toimielin, muita vastaavia ovat vammaisvaltuusto, vanhusneuvosto ja maahanmuuttajaneuvosto.

Nuorisovaltuustossa oli kokoustamassa yli 20 nuorta, nuoriso-ohjaaja ja vielä joku työntekijä. Kokouksessa käytiin läpi pitkää listaa tiedoksi merkittäviä asioita. Nuorisovaltuusto asettaa edustajansa kaupungin lautakuntiin ja kaikenlaisiin yhteistyöryhmiin, foorumeihin, neuvottelukuntiin ja ties mihin, ja heillä on myös puheoikeus näissä. Nuvan kokous olikin aika terävä läpileikkaus Tampereen ajankohtaisista asioista, tietysti nuorten näkökulmasta. Ikuisuusaiheina oli kouluruoan laatu ja kännykät luokkahuoneessa, mutta näiden lisäksi puhuttiin myös osallistavasta budjetoinnista, valtuustoaloitteiden pitkistä käsittelyajoista ja joukkoliikenteen hintojen korotuksesta.

Sattumoisin nuorisovaltuuston kausi on päättymässä ja uuden valtuuston [vaali on käynnissä](https://www.tampere.fi/osallistu-ja-vaikuta/lasten-ja-nuorten-vaikuttaminen/nuorisovaltuusto/nuorisovaltuustovaalit-2024).

Valitettavasti en voinut olla kokouksessa loppuun asti, vaan minun piti lähteä ensimmäisen puolentoistatunnin jälkeen katsomaan [Tutkija Piin esitystä](https://www.aamulehti.fi/menokone/events/127699) pääkirjasto Metsoon. Usein nuorisovaltuuston kohdalla puhutaan lapsista ja nuorista, mutta epäilen että ihan pienten lasten asiat eivät välttämättä näy nuvassa yhtä paljon kuin näiden nuorten asiat. Onneksi lapsille ja lapsiperheille löytyy edunvalvojia kaikista puolueista.
