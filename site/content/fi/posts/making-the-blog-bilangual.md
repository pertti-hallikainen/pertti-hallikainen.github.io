+++
title = 'Kaksikielinen blogi'
subtitle = ''
summary = 'Teknisesti toteutettavissa, mutta ajankäytöllisesti melko rankka'
tags = ['dev-diary']
date = 2024-04-16T12:18:51+02:00
draft = false
+++

## Miksi
Olen tottunut kirjoittamaan englanniksi. Usein tarkastan sanojen käännöksiä, molempiin suuntiin. Englanninkielinen blogi voi teoriassa saavuttaa laajemman lukijakunnan, olettaen että ylipäätään mainostan joskus tätä blogia jossakin, lukijoita saadakseni. Suomen kielessä isoin ongelmani on pilkkusäännöt. Toisinaan kirjoitan lauseita, joista mieluiten jättäisin pilkun pois ja makustelen sitä rytmiä pilkun kanssa ja ilman, yritän perustella miksi tästä on ok jättää pilkku pois. Toinen ongelma liittyy ilmaisuvoimaan. Englanti vaan kuulostaa jotenkin pätevämmältä kieleltä ilmaista itseään. Synonyymejä ja vaihtoehtoisia ilmaisuja on enemmän. En tiedä onko oikeasti, mutta tuntuu ainakin siltä.

Sitten mä mietin läheisiä ihmisiä, joista osa ei kykene lukemaan englantia, ei ainakaan yhtä nopeasti kuin lukevat omaa äidinkieltään. Haluaisin että hekin pystyisivät blogia lukemaan. Osa aiheista mistä haluan kirjoittaa koskee pelkästään suomalaisia ilmiöitä, niistä kirjoittaminen englanniksi tuntuisi hieman turhalta. Pitää niin sanotusti tuntea yleisönsä, ja ottaa heidät huomioon.


&nbsp;


## Miten
Teknisesti kaksikielisyyden toteuttaminen valitsemallani blogialustalla oli melko simppeliä. Kaikkia kustomointeja en jaksa hioa loppuun asti. En esimerkiksi keksinyt sopivaa käännöstä sanoille "About" ja "Tags". Monet käyttävät etunimeään, tai sitten voisi käyttää "info" tai jotain muuta. Olkoon about minun puolestani.

Ja sitten isoimpaan ongelmaan. Ajankäytöllisesti yhden blogitekstin kirjoittamiseen voi mennä vaikka joku puoli tuntia. Riippuu miten kauan sitä haluaa hioa tai tehdä tutkimustyötä. Sitten kun on valmis teksti, miten kauan menee käännöksen tekemiseen? Käännöstyökalut on nykyään ihan hyvin toimivia. Voisin heittää tekstin Google Translateen ja jatkaa siitä pienillä korjauksilla. Tai sitten voisin kieltäytyä näistä työkaluista ja "kääntää", käytännössä kirjoittaa aivan uudestaan se teksti englanniksi. Siihen menee toinen puolituntinen. Onko se järkevää? Mitä muuta voisin sillä ajalla tehdä?

Todennäköisesti en käännä kaikkia tekstejä. Kahtoo ny. Kyllähän jokainen joka haluaa vierasta kieltä lukea osaa itsekin näitä käännöstyökaluja käyttää.

Ja mun pitää kellottaa itseni, tuntuu että aika-arviot heittää nyt aika pahasti.