+++
title = 'Tampereen talousarvio 2025'
subtitle = ''
summary = 'Valtuuston kokous 11.11.2024'
tags = ['talous', 'tampere', 'politik']
weight = 20
date = 2024-11-13T12:18:51+02:00
draft = false
+++

## Valtuuston kokous 11.11.2024

[Esityslista](https://tampere.cloudnc.fi/fi-FI/Toimielimet/Kaupunginvaltuusto/Kokous_11112024)

Kävin kuuntelemassa valtuuston talousarviokokouksen. Talousarvio oli valmisteltu yhteistuumin, joten kokouksessa ei päästy äänestämään. Veroprosentit säilyvät ennallaan, kaupunki ottaa velkaa, investoi ja myy omaisuuttaan. Alijäämäksi vuodelle 2025 arvioidaan 39,6M€.

Koska Tampereen väkiluku kasvaa, myös tarve kaupungin järjestämille palveluille kasvaa. Luonnollinen väestönlisäys on 2024 ennakkotietojen mukaan kääntynyt positiiviseksi (+84 asukasta). Suurin väestönkasvu perustuu kuntien väliseen muuttovoittoon ja maahanmuuttoon, kaikkineensa +3000 henkeä.

Tulopuolella Tampereen työttömyyaste (12,7%, 8/2024) on korkeampi kuin viime vuonna tähän aikaan (10,8%), ja korkeampi kuin maassa keskimäärin (10,4%). Kokouksessa esitettiin varovaisia toiveita että suhdanteet kääntyisivät ensi vuonna. Kaupungin asuntotuotanto ja suhdanneherkkä rakennusala ovat erityistarkastelussa. Häätöjen ja asunnottomuuden lisääntyessä on pohdittava minkälaisia asuntoja, minne ja millä hinnalla kannattaa rakentaa. Samaan aikaan Suomessa on runsaasti muuttotappiollisia kuntia, joissa on asuntoja tyhjillään. Yksi keino jolla työllistymistä voidaan tehostaa tulee kaupungin työkalupakkiin kun TE-palvelut siirtyvät kuntien toteutettavaksi.

[Aamulehti: Rakentamisen pahin kuoppa on jo takanapäin, arvioi rakentamis- ja kiinteistöalan etujärjestö](https://www.aamulehti.fi/talous/art-2000010686927.html)

[Kiinteistö-lehti: Ara lakkautetaan, toiminnot siirtyvät ministeriöön](https://www.kiinteistolehti.fi/ara-lakkautetaan-toiminnot-siirtyvat-ministerioon)

Sote-uudistuksen vietyä terveyspalvelut Pirhan hoidettavaksi, kapungin menoeristä suurimmaksi on jäänyt koulutussektori, eli peruskoulut, lukiot, ammattillinen ja varhaiskasvatus. Tämän jälkeen tulevat kulttuuri ja vapaa-aika ja sitten isona rakentaminen. Monet rakennushankket ja peruskorjaukset koskevat koulukiinteistöjä.

Tässä talousarviossa laitettiin 6,2M€ kasvatus- ja opetuslautakunnan sektorille keväisen kehyspäätöksen päälle. Tällä rahalla pidetään ryhmäkoot nykyisen kokoisina, perustetaan uusia pienryhmiä, hankitaan läppäreitä oppilaille ja esimiehiä varhaiskasvatukseen. Tämä on suuruusluokaltaan 6,2M€/408,2M€=1,5% lisäys aiempaan kehykseen. Paikalla olleet nuorisovaltuuston edustajat kiittelivät vuolaasti kuinka hyvä talousarvioesitys nuorille oli.


Tämän lisäksi kokouksessa kiiteltiin muun muassa

- [Hervantaan rakennettavaa kuntoilualuetta ja kuntoportaita](https://www.aamulehti.fi/tampere/art-2000010460431.html) (kustannusarvio 600k€)
- uudet kirjastot avataan Vuorekseen ja Härmälään.
- yli 65-vuotiaiden maksuttomat uimahallivuorot saavat jatkoa.
- etsivän nuorisotyön ja työpajatoiminnan saamaa lisärahoitusta

[Tamperelainen: Maksuttomat uintivuorot jatkuvat, ryhmäkokoja ei nosteta... Katso tästä viisi tärppiä Tampereen budjettiin](https://www.tamperelainen.fi/paikalliset/8004762)

[Aamulehti: Tämä kaikki Tampereen kaupungin budjetista kannattaa tietää](https://www.aamulehti.fi/tampere/art-2000010775412.html)

[Aamulehti: Kuusi tuntia puhetta, yksi rauennut esitys ja laaja sopu – tällainen oli nykyisen valtuuston viimeinen budjettikokous Tampereella](https://www.aamulehti.fi/tampere/art-2000010826306.html)

ja

- valitettiin valtuustoaloitteiden pitkistä käsittelyajoista (jopa 5 vuotta käsittelyssä)
- kehuttiin pormestarin ja valtuustoryhmien toimintaa (vieläpä verrattuna 2007 päättyneeseen kaupunginjohtajamalliin), kun nyt saatiin talousarviosta neuvottelutulos toista vuotta peräkkäin.
- kiiteltiin ettei veroja nostettu.
- toivottiin että poliittinen keskustelu seuraavan vuoden sopeutustoimista aloitettaisiin hyvissä ajoin. Alijäämä oli nyt suuri ja sitä paikattiin kertaluontoisilla omaisuuden myynneillä. Näin ei voida pidemmän päälle jatkaa. Vaalit ovat vasta huhtikuussa, joten kaikenlaista velkapeloittelua ja veropopulismia on siis lähikuukausina tiedossa.


Itse pidän siitä että kaupungin toiminta on johdonmukaista ja pitkälle ennustettavissa (sen sijaan että se olisi tempoilevaa). On hyvä että tehdään kokeiluja ja kehitetään toimintaa, mutta tärkeimmät, lakisääteiset toiminnot jäävät helposti uutuuksien rinnalla ilman ansaitsemaansa kiitosta. Jonkin verran valtuustossa oli havaittavissa taistelumielialaa, kuinka valtuutettujen päätöksillä paikataan maan hallituksen tekemiä leikkauksia. 

Demokratian avoimuuden kannalta kabinettien neuvotteluvoitot ovat hankalia siksi, että ei ole lainkaan selvää miten neuvottelut ovat edenneet, kuka voitti ja mitä jäi saamatta. Pitäisi olla läsnä kärpäsenä katossa. Ilmeisesti toivomuslistat ovat olleet pitkiä ja niistä on karsittu runsaasti, ja näin menolisäyksiä karsimalla on vältytty menojen leikkauksilta. Hyvä että neuvottelutulos syntyi.